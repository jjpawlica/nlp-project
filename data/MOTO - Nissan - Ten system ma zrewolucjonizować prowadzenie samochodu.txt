Nowy system, umożliwiający jazdę odcinkiem autostrady – od wjazdu do zjazdu – wykorzystuje pokładową nawigację do sterowania samochodem zgodnie z ustaloną trasą na odpowiednio przystosowanych drogach. Po raz pierwszy system ten umożliwia także jazdę bez trzymania kierownicy, o ile kierowca nie zamierza zmieniać pasa ruchu.
Aby skorzystać z tej funkcji, kierowca musi najpierw określić w systemie nawigacji miejsce docelowe i zaprogramować trasę podróży. Gdy samochód znajdzie się na autostradzie, sterowanie przejmuje nowy system.
Po aktywacji na zaprogramowanej trasie system będzie pomagał kierowcy w przemieszczaniu się wielopasmową autostradą aż do następnego zjazdu na tej trasie. Pomoc dotyczy wyprzedzania oraz zmiany i opuszczania pasa ruchu.
Nowy system ProPILOT umożliwia także jazdę bez trzymania kierownicy w obrębie jednego pasa ruchu. Kiedy pojazd zbliża się do rozwidlenia drogi lub gdy możliwe jest wyprzedzanie wolniejszego pojazdu, system – na podstawie informacji z systemu nawigacji i czujników monitorujących otoczenie w promieniu 360 stopni – oblicza odpowiedni czas na zjazd w odpowiednim kierunku lub na manewr wyprzedzania. Kierowca otrzymuje wskazówki akustyczne i wizualne, nakazujące mu położyć obie ręce na kierownicy i potwierdzić rozpoczęcie manewru specjalnym przełącznikiem.
Samochód wykorzystuje dane z kamer, radarów, sonarów, GPS i map 3D w wysokiej rozdzielczości do ustalania w czasie rzeczywistym sytuacji w otoczeniu pojazdu w promieniu 360 stopni oraz precyzyjnego położenia pojazdu na drodze. Informacje te służą zapewnieniu płynności jazdy na poziomie odpowiadającym doświadczonemu kierowcy. System monitorowania w kabinie nieustannie sprawdza, czy kierowca skupia uwagę na drodze.
O możliwości skorzystania z funkcji wspomagania jazdy kierowca jest informowany sygnałem akustycznym i wizualnym (z chwilą wjazdu na autostradę, o ile w systemie nawigacji zaprogramowano trasę podróży). Kierowca może wówczas specjalnym przełącznikiem włączyć tryb jazdy wspomaganej. Po aktywacji system pomaga kierowcy w utrzymywaniu pojazdu pośrodku danego pasa ruchu oraz pilnuje odległości od pojazdu poprzedzającego, uwzględniając limit prędkości zaprogramowany przez kierowcę.
Po drogach jeździ już ponad 350 000 samochodów marki Nissan wyposażonych w sprawdzoną technologię wspomagania kierowcy ProPILOT, stanowiącą solidną podstawę dla kolejnej generacji tego rozwiązania, czyli przeznaczonego na rynek japoński nowego systemu ProPILOT 2.0.
