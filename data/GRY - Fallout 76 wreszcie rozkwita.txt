Od otwarcia wrót krypty 76 minęło już sporo czasu, a na pustkowia powracają ludzie. Mapę w Fallout 76 zapełnią wreszcie niezależni NPC. I to dopiero początek nowości.
Todd Howard i spółka doskonale zdają sobie sprawę, że Fallout 76 nie został ciepło przyjęty przez społeczność. Grę trapiło wiele problemów wieku dziecięcego. W dodatku niektóre elementy mechaniki, chociaż nawet nieźle umotywowane fabularnie, zabolały największych fanów serii.
Jedną z najbardziej kontrowersyjnych decyzji był brak postaci niezależnych. Innymi ludźmi na pustkowiach w Fallout 76 zawsze byli żywi gracze. Ktoś wpadł na pomysł, by algorytmy sterowały wyłącznie robotami i różnej maści mutantami. Teraz najwyższy czas na zmiany.
Bethesda postanowiła, że najwyższy czas, by w Fallout 76 pojawiły się postacie, którymi nie sterują żywi gracze. Na tegorocznym E3 ogłoszono, że po roku od otwarcia bram tytułowej Krypty do Appalachi wrócą inni ludzie. Będą oni częścią dodatku o nazwie Wastelanders.
Wraz z ludźmi pojawią się m.in. charakterystyczne dla serii Fallout drzewka dialogowe. Postacie będą mogły wykorzystywać w rozmowach swoje parametry. Wysoka percepcja pozwoli zauważyć, że rozmówca coś ukrywa, a charyzma ułatwi negocjowanie nagrody za pomoc.
Do tego NPC będą mogli zlecać zadania graczom. Jestem niezmiernie ciekawy, na ile liniowa będzie rozgrywka, a na ile gracze będą faktycznie mieli wpływ na dzielony z innymi świat przedstawiony.
Co ważne, DLC w prowadzające NPC-ów do Fallout 76 będzie darmowe dla wszystkich graczy, którzy nabyli grę do tej pory. Jego premiera zaplanowana została na jesień. To jednak nie koniec nowości.
Zanim na nuklearnych pustkowiach pojawią się bohaterowie niezależni, Fallout 76 stanie się – zgodnie z oczekiwaniami – areną zmagań w stylu battle royale. Zapowiedź modułu Nuclear Winter dla 52 graczy to potwierdzenie dotychczasowych doniesień.
Zadaniem graczy będzie ucieczka przed kręgiem ognia oraz eliminacja innych ocalałych. Przeszkadzać im będą w tym bestie oraz bomby atomowe. W nagrodzę za pozbycie się konkurencji w postaci 51 innych graczy, będą mogli stać się Zarządcą w Krypcie 51.
Wbrew oczekiwaniom wielu graczy, Fallout 76 wraz z dodaniem trybu battle royale nie zmienia się w grę typu free-to-play. Nie stała się też częścią biblioteki Xbox Game Pass. Wszyscy chętni będą jednak mogli wypróbować Fallout 76 za darmo przez tydzień, począwszy od 10 czerwca.
Niestety nadal nie ma mowy o wsparciu dla trybu cross-play i tzw. cross-progresji w Fallout 76. A szkoda, bo pozwoliłoby to na transfer postaci pomiędzy różnymi konsolami i pecetami oraz na wspólną zabawę ze znajomymi niezależnie od wybranej platformy.
W grze pojawią się natomiast nowe przedmioty, w tym bronie i wyposażenie. Czekamy jednak nadal na konkrety. Można rozsądnie założyć, że wszystkiego dowiemy się jesienią, gdy po roku od premiery gry aktualizacja Fallout 76: Wastelanders trafi wreszcie na serwery.

