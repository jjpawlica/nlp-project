Opera wypuszcza w świat przeglądarkę dla graczy. Opera GX jest udźwiękowiona, można ją personalizować i ma łatwy dostęp do Twitcha. A, i można kontrolować, ile RAM-u i ile procesora pożera. 
Historii pierwszej przeznaczonej dla graczy przeglądarki, jak historie wielu innych wybitnych pomysłów, zaczyna się od słów: no więc siedzieliśmy sobie na piwie i… . Tym razem jednak kac przyszedł i odszedł, alkohol wyparował, a pomysł został. Przeglądarka dla graczy brzmi jak pomysł co najmniej dziwaczny, ale Maciek Kocemba, odpowiedzialny za nią product manager Opery, przekonuje, że to wcale nie jest aż tak absurdalne, jak się wydaje na pierwszy rzut oka.
Najważniejszą cechą, która wyróżnia Operę GX na tle konkurencji, jest konsola GX. To w niej kryje się kluczowa zmiana w samym podejściu do funkcjonowania Opery. Dzięki niej gracze będą mogli w prosty sposób wygasić cześć kart, ograniczając wykorzystanie RAM-u i procesora przez przeglądarkę.
Konsola dostępna jest w panelu bocznym, a jej obsługa nie powinna nastręczać żadnych trudności. Użytkownik musi po prostu zaznaczyć, z ilu maksymalnie gigabaitów i jakiego procenta zasobów procesora może korzystać przeglądarka. Pilnować limitów będzie, wygaszając w pierwszej kolejności te karty, które były dawno używane lub pobierają dużo zasobów.
W zwykłych warunkach Opera GX będzie dążyła do utrzymania się w ramach narzuconych jej limitów, choć nie za cenę wygody użytkownika. Przeglądarka zostawi aktywne te karty, z których aktualnie korzystamy, nawet jeśli to będzie oznaczać przekroczenie limitów. Twórcy chcą zapobiec nagłemu odłączeniu grającego w tle streamu, filmu z Youtube’a czy muzyki. Jest jednak też możliwość podejścia do sprawy bardziej rygorystycznie. Włączenie opcji Hard limit zagwarantuje, że powyżej określonej przez nas górnej granicy zużytych GB nie wyjdziemy, nawet jeśli to oznacza zabicie muzyki z tła czy streamu.
W wypadku procesora nie da się na razie wybrać, z którego rdzenia przeglądarka ma korzystać, ale jej twórcy zdradzają, że dodanie takiej opcji jest w planach. Nie wiadomo jednak jak bliskich lub dalekich.
To najważniejsze praktyczne zmiany, które mają się pojawić w Operze GX, ale co to byłby za produkt dla graczy, gdyby nie chwalił się bajerami, które są równie zbędne, co po prostu fajne.
Niewiele rzeczy tak głośno krzyczy, jestem dla graczy, jak integracja z Twitchem. Na pasku bocznym obok Mesengera czy WhatsAppa pojawi się też okno tego serwisu. Po zalogowaniu się do niego będziemy mogli zerknąć na obserwowane kanały, sprawdzić, kto jest zalogowany, a także ustawić powiadomienia prosto do przeglądarki, gdy tylko ktoś, kogo obserwujemy, rozpocznie stream na żywo. To może być jedna z tych funkcji, o których nawet nie wiedzieliśmy, że jej potrzebujemy, ale jak już się pojawi, trudno nam będzie wrócić do rzeczywistości bez niej.
Na świecie jest coraz więcej graczy. Duża część z nich lubi optymalizować i personalizować niemal każdy element swojego sprzętu. Często też są całkiem świadomi tego, co dzieje się z ich komputerem co i ile zjada procesora czy pamięci. Czy Opera zdoła chwycić ich za serce? Nie wiem. Wszystko będzie zależało od tego, jak skutecznie przeglądarka poradzi sobie na komputerach swoich pierwszych klientów i jak będzie szło wdrażanie nowych rozwiązań. Ja z pewnością dam jej szansę.
