Audi wprowadza w Europie usługę informacji o ruchu drogowym V2I (ang. Vehicle-to-Infrastructure-Service) pod nazwą Traffic Light Information. Jej celem będzie przekazywanie kierującemu pojazdem informacji o sygnalizacji świetlnej. Od lipca usługa zacznie działać w bawarskim Ingolstadt. W ramach projektu, Audi skomunikuje z sygnalizacją świetlną dziewięć najnowszych modeli spod znaku czterech pierścieni. W kolejnych europejskich miastach usługa ta będzie wdrażana począwszy od 2020 roku. Samochody mają poruszać się po mieście płynniej, korzystając z „zielonej fali”. Kierowcy Audi, dzięki informacjom z kokpitu, będą widzieć z jaką prędkością dotrą do kolejnego zielonego światła. Jeśli nie będzie to możliwe w granicach dopuszczalnej prędkości, to specjalny licznik będzie odliczał czas do kolejnej „zielonej fali”. Jazda po mieście stanie się w ten sposób bardziej płynna. W USA, klienci Audi już od dwóch lat korzystają z funkcji „Time-to-Green”. Jeśli kierowca dojeżdża do kolejnej sygnalizacji świetlnej na czerwonym, to specjalny licznik umieszczony w Audi virtual cockpit lub na wyświetlaczu danych na szybie head-up display, obliczy czas do ponownego zapalenia się zielonego światła. Usługa obecnie działa na ponad pięciu tysiącach skrzyżowań w USA, w tym w miastach takich jak Denver, Houston, Las Vegas, Los Angeles, Portland i Waszyngton. Tylko w stolicy USA z systemem informacji o sygnalizacji świetlnej skomunikowanych jest blisko tysiąc skrzyżowań. Od lutego tego roku, Audi oferuje w Ameryce Północnej kolejne udogodnienie, dodatkowo wspierające efektywną jazdę podczas „zielonej fali”. GLOSA (z ang. Green Light Optimized Speed Advisory) pokazuje kierowcy idealną prędkość podczas jazdy i przejazdu przez skrzyżowanie, umożliwiającą dotarcie do następnej sygnalizacji świetlnej na zielonym świetle. By móc rozpocząć prace wdrożeniowe w wybranych modelach Audi, „Time-to-Green“ GLOSA zostaną początkowo aktywowane wyłącznie w mieście Ingolstadt. Prace obejmą wszystkie modele e-tron, A4, A6, A7, A8, Q3, Q7 i Q8 produkowane od połowy lipca (rocznik modelowy 2020). Warunkiem jest posiadanie pakietu „Audi connect Navigation & Infotainment” oraz funkcji opcjonalnego rozpoznawania znaków drogowych za pomocą kamery.